---
title: O mnie
permalink: /about/
---

<h1 class="page-title"> O mnie i o tej stronie</h1>

## TL;DR

Cześć, jestem Piotrek. Pracuję jako programista. Potrafię pisać **aplikacje w Reakcie**, robię ładne wykresy w **D3.js** , umiem napisać też skrypt w **Pythonie** który zautomatyzuje coś monotonnego lub pobierze skądś dane.

Jeśli chodzi o moją bardziej ludzkie oblicze, pasjonuję się **muzyką** i ostatnio zajmuję się budowaniem różnych rzeczy które wydają dźwięki bądź nie.

Strona działa minikomputerku **Raspberry Pi** stojącym w moim mieszkaniu.

## O tej stronie

Swego czasu byłem _bardzo_ aktywny w mediach społecznościowych, jednak od kilku lat to się zmieniło. Nie potrafię dokładnie przypomnieć sobie jaki to był moment, ale w pewnym momencie zdałem sobie sprawę, że wrzucanie zdjęć wszystkiego co robię _gdzieś w chmurę_, na serwer będący de facto czyimś komputerem, opisywanie każdego odwiedzonego miejsca czy ulotnego przemyślenia stało się niefajne. Czy to obawa przed wszechobecną kontrolą? Utratą swoich danych? Tym że za fasadą przyjaznej strony stoją bliżej nieznane algorytny analizujące moje zainteresowania i przekazujące je dalej bliżej nieznanym firmom? Poczucie zażenowania gdy czytam swoje stare wrzutki? Wszystko po trochu?

Miałem poczucie, że cena "darmowych" serwisów społecznościowych jest zbyt wysoka, by wrzucać tam wszystko. Nie znaczy to oczywiście, że z nich nie korzystam - jednak coraz mniej na nich udostepniam.

Jednak chciałem mieć swoje miejsce w sieci. I tak przez przypadek trafiłem, za pośrednictwem wspaniałej [strony Charlotte Owens](https://www.sonniesedge.co.uk/) na pojęcie [indie web](https://indieweb.org/why).

Otóż jest to sieć ludzi, którzy postanowili szukać alternatywy dla korporacyjnych mediów społecznościowych, i znaleźli ją w starych dobrych stronach internetowych. To rozwiązanie wydało się oczywiste i jednocześnie genialne. Udostepniam w ten sposób tylko to co chcę, i komu chcę. I tak powstała ta strona.

## Jekyll

Silnik na którym zbudowana jest strona to [Jekyll](https://www.jekyllrb.com). Jest to generator stron statycznych, który zamienia pliki z tekstem i kodem na działającą stronę HTML którą potem mogę udostępnić za pomocą dowolnego serwera HTTP. Dzięki temu mam działajacą stronę bez konieczności instalowania bazy danych, WordPressa etc. Specyficzne rozwiązanie, ale jak na razie spisuje się znakomicie. Cenię sobie jego prostotę.

## Domowy hosting

![my server](/img/pi2min.jpg)

Strona jest udostępniana ze skromnego komputerka Raspberry Pi stojącego w moim mieszkaniu. Zdecydowałem się na taką formę po trafieniu na stronę [homebrew server club](https://www.homebrewserver.club).

## Brutalizm

Brutalizm w architekturze to specyficzny styl charakteryzujący się surowością wykorzystywanych materiałów. W stosunku do stron internetowych ma on zastosowanie od około 2014 r. i cechuje się brakiem poszanowania dla oklepanych wzorców. Często wynika to albo ze stuprocentowej koncentracji na użyteczności albo jej całkowitego braku kosztem uzyskania niesztampowego efektu wizualnego. Czy można wyobrazić sobie lepsze dopełnienie domowej statycznej strony hostowanej ze skromnego Raspberry niż brutalistyczny design? Po więcej inspiracji polecam stronę [Brutalist Websites](https://brutalistwebsites.com).
