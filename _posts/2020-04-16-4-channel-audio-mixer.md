---
title: Czterokanałowy mikser audio
date: 2020-04-16 12:12:45 +0200
categories: diy
---

![4 channel mixer](/img/4-channel-mixer-min.jpg)

Projekt, który zajął mi stanowczo za dużo czasu.

Stwierdziłem, że jak konstruuję różne urządzenia audio, z pewnością w pewnym momencie przyda mi się mikser. Co to właściwie robi? Ano bierze cztery różne sygnały audio (np. radio, syntezator, mikrofon etc) i sumuje je do jednego sygnału, który następnie sobie możemy nagrać.

<!--more-->

Schematy, które znajdowałem w internecie wyglądały z reguły bardzo podobnie: gniazda wejściowe, rezystor, wzmacniacz operacyjny. Ten, który widzicie na zdjęciu zbudowany jest na podstawie schematu ze strony Syntherjack ([tutaj do obejrzenia](https://syntherjack.net/portable-audio-mixer/)).

Przy budowie napotkałem jednak kilka problemów (oprócz standardowych trudności z lutowaniem).

Po pierwsze, musiałem przenieść schemat na płytkę i rozmieścić komponenty. Okazało się to nie takie proste jak by się mogło wydawać, nawet przy małej ich ilości.

Po drugie, jak już zlutowałem wszystko i osadziłem w nim układ wzmacniacza, ten właśnie wzmacniacz BARDZO SZYBKO SIĘ NAGRZEWAŁ i zaczynał dymić. Spaliłem w ten sposób kilka scalaków nie mogąc za nic dojść co jest nie tak. Okazało się, że prawdopodobnie trafiłem na felerną partię i gdy kupiłem układ TL072 w innym sklepie wszystko było OK.

Kolejnym problemem okazała się obudowa. Miałem już działający układ złożony z dwóch płytek, pajęczyny kabelków i kilku pokręteł. Ale przy mocniejszym szarpnięciu kable lubiły się oderwać co również nastręczało trudności. Stwierdziłem że zbuduję pudełko z deski, którą znalazłem za garażem u teścia. Nie wywierciłem dziurek na wkręty, więc deska trochę popękała, ale o dziwo ciąglę się trzyma.

Do pudełka potrzebowałem panelu, i tutaj wyśmienicie sprawdził się materiał FR4, z którego robione są płytki drukowane. Można go kupić w wersji niepokrytej miedzią. Jest twardy, sztywny, a jednocześnie można go łatwo przeciąć i wywiercić w nim dziurę. Wywiercić dziurę w równym rzędzie to jednak całkiem inna historia, ale hej, to dopiero drugi sprzęt który buduję!

Pomimo tego, że rezultat wygląda bardzo topornie, to jesto sprzęt którego z chęcią używam. Jak na razie jest niezawodny i robi swoją robotę: mogę tworzyć kompozycje przy użyciu 4 instrumentów na raz. Nieco szumi, ale jednak to dodaje nagrywkom przy jego użyciu sporo charakteru.
